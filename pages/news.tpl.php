<article>
    <h3>Judo Kanji</h3>
    <img src="./img/kanji.jpg">
    <p>A fizikai és szellemi erő leghatékonyabb kifejlesztési módja az igazi 
    judo eljárás, melynek lényege a rendelkezésre álló energia leghatékonyabb 
    kihasználása a célkitűzés érdekében. A ju szócska jelentése alapján véve 
    „természetesnek lenni”, amely oly módú viselkedést kíván, amely szoros 
    összhangban áll a világegyetem igazságával, amelyet egész életünk során 
    követnünk kell. A ju szócska egyszer s mint azt is jelenti, hogy mindig 
    ésszerűen viselkedjünk, legyünk tisztességesek és kerüljük a hamisságot.” 
    Vallják a judo Japán kiválóságai.</p>
    <p>Ez a szellem, s az ősök tisztelete, a 
    tisztaság és becsületesség eszméje mélyen behatolt a Japán nép lelkületében, 
    s igen nagymértékben hozzájárult az értelmes, szorgalmas Japán nép 
    nemzeti vonásainak kialakulásához. A judo rendszere nemcsak a testi 
    ügyesség, hanem a szellemi fejlesztés céljait is követte. Fejlődésének 
    korai szakaszában még nem volt sem, kialakult tartalma sem pontosan 
    meghatározott neve. A régi krónikák ezeket, a harcművészeti eljárásokat, 
    mint harcművészeti mesterséget /kumiuchi = küzdelem, birkózás/ említik, 
    /lásd részletesen. JU JUTSU/, amely arra szolgál, hogy a rendszer 
    művelője a fogásrepertoár felhasználásával, egy kézitusában, puszta 
    kézzel is – a saját erejébe bízva – győzelmet tudjon aratni. Ezen cél 
    érdekében a judo /régebbi nevén yawara/ rendszer is a különböző harci 
    módozatokból átvette azok legcélravezetőbb módszereit, majd ezeket 
    tovább tökéletesítette.</p>
    <p>A Tokugawa korszak /1600-1868/ elején már 
    kb. 180 ilyen módszereket – nagyrészben titkosan – oktató iskolával 
    találkozhatunk, s ekkor kezdték ezen módszert jujutsu-nak 
    /lágy művészet/ nevezni. Ezekből a jól szervezett iskolákból 
    fejlődött ki a mai Kodokan judo, amelyet KANO JIGORO /1860-1938/ mester 
    a Meiji korszak /1868-1912/ 15. évében egyesített. Leginkább két stílust 
    tanulmányozott /tenshin shin’yo és kito stílus/, amelyek rendszerének 
    alapvetését adták. Első edzőtermét Tokio Shitaya városrészében az 
    Eisho-ji templomban rendezte be, ahol még csupán 12 szőnyegen /TATAMI/ 
    edzettek még részben a régi jujutsu módszer szerint. 
    A judo ezen kicsiny templomból indult világhódító útjára. 
    Kano – az általa gyakorolt jujutsu-t – az idők során bonckés alá veszi. 
    Számos – az életre, testi épségre – veszélyes fogást teljesen kiiktat a 
    rendszeréből. Bevezeti a szakszerű tompításos esést /ukemi/, mivel a 
    régi stílusokban nem ismerték a szabályszerű dobásból való esést, s 
    ebből sok sérülés és baleset adódott. Bevezette a szabályozott – szinte 
    sérülésmentes – küzdelmet /randori/. Evvel megteremtette a judo 
    versenysporttá válásának alapjait. 1911-től a fiú középiskolákban, 
    majd 1939-től az általános iskolák 5. osztályától kötelező tantárgy 
    lett a judo Japánban. Időközben Kano professzor igen nagy erőfeszítéssel 
    azon dolgozik, hogy a judo minél elterjedtebb művészetté, sporttá váljon. 
    És az sem volt titkolt vágya, hogy művészete az olimpiák rendszeres 
    résztvevője legyen. Ezen álma csak halála után az 1964-es Tokioi 
    Olimpiával teljesült be.</p>
    <p>A II. világháború után egy rövid szünet 
    következett /a megszálló amerikai hatóságok mindennemű harcművészet 
    gyakorlását betiltották Japán területén/, majd 1949-ben megalakul az 
    Össz Japán Judo Szövetség, 1951-ben pedig a nemzetközi Judo Szövetség. 
    1956-ban Tokióban megrendezték az első világbajnokságot, amely talán már 
    belépő volt az olimpiák világába. Az 1964-es olimpián bemutatkozik, majd 
    1972-től az olimpiák rendszeres sportága lesz a judo. Az olimpiai judo 
    versenyen tatamin /gyakorlószőnyeg/ küzdő pár közül az szerzi meg a 
    győzelmet, aki teljes értékű /ippon/ dobást kivitelezte vagy az ellenfél 
    karját úgy feszíti vagy nyakát úgy szorítja /fojtás/, hogy az a 
    mérkőzés – amely 3-20 percig terjedhet – feladni kényszerüljön, esetleg 
    az ellenfelet egy speciális fekvő pózban 30 mp-ig leszorítva tudja 
    tartani.</p>
    <p>Ma már 107 ország tartozik a nemzetközi szövetséghez. 
    /Hazánkban 1931-ben megalakul az első hivatalos judo klub, amelynek 
    vezetője – 1956-ig – Vincze Tibor. Az első Japán judo szakemberek pedig 
    csupán 1966-ban látogatnak először hazánkban./ Mára már nem csak Japánba, 
    hanem a világ sok általános és középiskolájában a testnevelés hivatalos 
    tantárgya a judo. Magyarországon először Pakson vezetik be a 
    judo-testnevelést. /Lásd még KANO JIGORO/.</p>
</article>
<article>
    <h3>A ceglédi judo csillagai</h3>
    <p>
        A ceglédi judo sport alig több mint 30 éves múltra tekinthet vissza. A 
        CVSE Judo Szakosztálya 1976-ban alakult, 1980-tól kapcsolódtunk be az 
        országos versenyrendszerbe. Szakmailag megalapozott versenyzőképzés 
        1990-től folyik két edzővel. Az elmúlt két évtizedben több mint 100 
        magyar bajnoki címet nyertek versenyzőink. Saját nevelésű sportolóink 
        nemzetközi eredményekre is képesek. Korábban Bíró Norbert a látássérültek 
        között nyert Európa Bajnokságot, érmeket hozott az EB-ről és Világ Kupáról, 
        valamint 5. helyezést ért el a Paralimpián. Ungvári Miklós Junior Európa 
        Bajnokságon 5. volt. Vasutas Európa Bajnokságon Ungvári Miklós aranyérmet, 
        Varga István bronzérmet nyert.
    </p>
    <p>
        A 2002. év kiemelkedő sikereket hozott. A Mariborban (Szlovénia) megrendezett 
        felnőtt Európa Bajnokságon a szakosztályunkban nevelkedett Ungvári Miklós a 
        férfi 66 kg-ban Európa Bajnok lett.   A Jeju-ban (Korea) megrendezett Junior 
        Világbajnokságon Szabó Brigitta az 57 kg-ban aranyérmet és így világbajnoki 
        címet szerzett. Brigitta sporttörténelmet írt, mert ő a sportág első hazai 
        junior világbajnoka. Nem sokkal később a Rotterdamban (Hollandia) megrendezett 
        Junior Európa Bajnokságon is aranyérmes, megszerezve ezzel az Európa Bajnoki 
        címet is. A Magyar Judo Szövetség a 2002. évi eredmények alapján az év női 
        versenyzőjének Szabó Brigittát, az év férfi versenyzőjének Ungvári Miklóst, 
        míg edzőjüket, Bíró Tamást az év edzőjének választotta.
    </p>
    <p>
        A 2003. évben elért eredményeink közül kiemelkedik Bíró Norbert a Látássérültek 
        Világbajnokságán elért 5. helye. Ezzel kvalifikálta magát a 2004.évi Athéni 
        Paralimpiai Játékokra. Mester Dániel az Ifjúsági Európa Bajnokságon szintén 
        5. helyet szerzett. Szabó Brigitta képviselte a magyar színeket a düsseldorfi 
        Európa Bajnokságon és az oszakai világbajnokságon.   Szabó Brigitta, Ungvári 
        Miklós és Bíró Norbert tehetségüknél, addig elért eredményeiknél fogva olimpiai 
        reménységeink voltak, Hármuk közül Bíró Norbert váltotta valóra olimpiai álmainkat. 
        A XII. Nyári Paralimpiai Játékok során a 60 kg-os súlycsoportban bronzérmet 
        nyert, ezzel a ceglédi judo sport eddigi legnagyobb sikerét érte el. Szabó 
        Brigitta a Moszkvában megrendezett Egyetemi-Főiskolai Világbajnokságon az 
        5. helyet szerezte meg.
    </p>
    <p>
        Bíró Norbert a Látássérültek 2005. évi Európa Bajnokságán, Rotterdamban, 
        ezüstérmet szerzett. A szakosztályunkban nevelkedett Ungvári Miklós a 
        2005. évi Felnőtt Világbajnokságon, Kairóban, bronzérmes lett. Ezt a 
        teljesítményét a 2007. évben a Rio de Janeiro-i Világbajnokságon megismételte. 
        Ungvári Attila a 2007. évi Junior EB-n Prágában 5. helyezett, az U23 Európa 
        Bajnokságon pedig 7. helyezett volt.   Ungvári Miklós 2009-ben Európa Bajnoki 
        címet nyert Tbilisziben, a Rotterdami Világbajnokságon pedig bronzérmes 
        lett. Ungvári Attila az Európa Bajnokságon 5., a Világbajnokságon 7. helyezett 
        volt. A Belgrádi Universiade-n ezüstérmet szerzett, ugyancsak 2. az U23 
        EB-n Antalya-ban.   Az Ungvári fivérek érmeket hoztak Világkupa – Grand 
        Slam és Grand Prix – versenyekről, mindketten tagjai voltak a 2009-ben 
        csapat Európa Bajnoki címet nyert magyar válogatottnak.
    </p>
    <p>
        A 2010. évi Bécsi Európa Bajnokságon Ungvári Attila bronzérmes, Ungvári 
        Miklós ezüstérmes. A Tokiói VB-n Ungvári Miklós 7., Ungvári Attila 9. helyezett. 
        A Budapesti Masters Világbajnokságon Bíró Tamás M-3 73 kg-ban világbajnoki 
        címet nyert, ugyanitt Bíró Norbert az M-2 60 kg-ban 7. helyezett. Ungvári 
        Attila Európa Bajnoki címet nyert az U 23 EB-n Sarajevoban.
    </p>
</article>
<article>
    <h3>Ungvári Miklós ezüstérmes</h3>
    <p>A 66 kg-os Ungvári Miklós ezüstérmet szerzett vasárnap a londoni olimpia 
        cselgáncstornáján.</p>
    <img src="./img/ung01.jpg">
    <p>Az első két meccsét a várakozásoknak megfelelően simán hozta, a legjobb nyolc 
        közé jutásért azonban már keményebb feladat várt rá: a szlovén Rok Draksic 
        személyében. Nagy csatában őt is sikerült legyőzni, majd a negyeddöntőben 
        a lengyel Zagrodnik sem tudta Bíró Tamás tanítványát feltartóztatni, így 
        Ungi bejutott a legjobb négy közé! Tizenhat évvel ezelőtt, az 1996-os 
        atlantai olimpián vívhatott legutóbb elődöntőt magyar judós... Az első 
        összecsapásra az afgán Faizzada ellen került sor. Az ellenfél – aki a 
        Nemzetközi Olimpiai Bizottság rendkívüli szabadkártyájával került a 
        mezőnybe – láthatóan borzasztóan örült annak, hogy szerepelhet a londoni 
        olimpián, még akkor is telefonát szurkolóival, amikor a beszólításra 
        várakozott Ungvári oldalán. A tatamin aztán csak tizenhét másodperc jutott 
        neki, a Tatabánya SC-Ippon Judo 66 kilós klasszisa ipponnal jutott be a 
        legjobb harminckettő közé. A második meccsre sem kellett soká várni. 
        A belize-i Sanchez már nem telefonálgatott, az övét is tisztességesebben 
        megkötötte, mint az afgán versenyző, ennek ellenére kevesebb ideig húzta, 
        őt tizenöt másodperc alatt intézte el Ungvári Miklós.</p>
    <img class="img-right" src="./img/ung02.jpg">
    <p>A legjobb nyolc közé jutásért egy igen kellemetlen ellenfél következett: 
        a világbajnoki ötödik helyezett, kétszeres Európa-bajnoki bronzérmes szlovén 
        Rok Draksic, aki legutóbbi két összecsapását megnyerte a magyar judós ellen, 
        2012-ben a tuniszi Grand Prix döntőjében, illetve az idén áprilisban, a 
        cseljabinszki Eb bronzmeccsén kerekedett felül. Elérkezett az idő a 
        visszavágásra! Ezt Ungi is így gondolta! Felvette Draksic harcos stílusát, 
        és ráerőltette az akaratát. Előbb a sok "maszatolás" miatt mindkettejüket 
        intették, majd passzivitás miatt Draksic kapott büntetést. Ez a jukónyi 
        előny ki is tartott a végéig, bár közben több ígéretes indítást is láthattunk 
        Ungváritól. A rutinos magyar judós a sorsdöntő győzelem után sem állt meg 
        nyilatkozni, leszegett fejjel ment tovább az útjára. Amelyet a negyeddöntőben 
        a lengyel Pawel Zagrodnik keresztezett. Az U23-as Európa-bajnoki ezüstérmes 
        ellenfél váratlanul került az olimpiai mezőnybe, hiszen a lengyelek első 
        számú 66 kilósa, Tomasz Kowalski súlyos motorbalesetet szenvedett. 
        Zagrodnik is kvalifikációs helyen állt a ranglistán, így beugorhatott 
        sérült honfitársa helyett. Ha már beugrott, alaposan fel is forgatta az 
        ágát: előbb nagy meglepetésre kiütötte a kétszeres vb-ezüstérmes brazil 
        Cunhát, majd aranypontos meccsen egy intéssel felülmúlta a korábbi 
        Európa-bajnok örmény Nazarjant is. Ungvári Miklós korábban három világversenyen 
        is találkozott Zagrodnikkal, a 2009-es rotterdami világbajnokságon, illetve 
        a tavalyi isztambuli és az idei cseljabinszki Eb-n is a magyar csillag nyert. 
        A londomi judócsoda folytatódik: a spanyol Uriarte sem tudott ellenállni, 
        Ungvári Miklós így bejutott a döntőbe, ahol a a grúz Lasa Savdatuasvilivel 
        mérkőzött. A háromszoros vb-bronzérmes és Európa-bajnok magyar versenyző a 
        fináléban a nála 11 évvel fiatalabb, junior Eb-első grúz Lasa Savdatuasvili 
        ellen lépett tatamira, aki már a felnőttek között is letette névjegyét idén 
        egy Eb-bronzzal. Ungvári afgán, belizei, szlovén, lengyel és spanyol, míg 
        riválisa chilei, francia, brit és japán dzsúdóson keresztül jutott a döntőbe. 
        Savdatuasvili az egész nap folyamán rendkívül agresszívan küzdött, a 
        világbajnok japán Ebinuma Maszasit ipponnal verte az elődöntőben.</p>
    <img src="./img/ung03.jpg">
    <p>A rutin és a fiatalság összecsapására telt ház, 8000 néző volt kíváncsi az 
        ExCeL központ cselgáncstermében. Savdatuasvili rendkívül vehemensen, szinte 
        vadul támadott, egy perc múlva pedig jukót érő levitellel megszerezte a 
        vezetést. Ungvári a földön megpróbálta megkontrázni, de nem sikerült. 
        Két perc elteltével a japán vezetőbíró intette a magyar versenyzőt. Ungvári 
        innentől folyamatosan támadott, több ígéretes akciója is volt, de egyikért 
        sem kapott pontot. A földön hiába próbált fogást találni a grúzon, az nagyon 
        jól védekezett, s megőrizte előnyét az ötödik perc végéig. A cselgáncsozó 
        Ungvári Miklós reméli, hogy majd tud örülni az olimpiai ezüstéremnek, amelyben 
        úgy érzi, két évtized munkája fekszik. "Szeretném megköszönni az edzőmnek, 
        Bíró Tamásnak, akivel az elmúlt fél évben gyakorlatilag együtt éltünk, 
        azt a két évtizedes munkát, amelynek ez az olimpiai ezüstérem az eredménye" 
        - nyilatkozott az elvesztett vasárnapi döntő után a 66 kg-os dzsúdós. 
        "A családomnak, édesanyámnak, testvéreimnek is szeretném megköszönni, 
        akik kijöttek ide szurkolni nekem, s elnézést, ha a nap végére csalódást 
        okoztam, nem ezt akartam." A tatabányai versenyző a fináléról elmondta, 
        számított rá, hogy az elején a grúz Lasa Savdatuasvili azonnal támadóan 
        lép fel. "Az előző meccsekről tudtuk, hogy az utolsó másfél percre el fog 
        fáradni, de bevallom, nekem sem volt könnyű, én is elfáradtam" - mondta 
        a 31 éves Ungvári, hozzátéve, reméli, majd tud örülni az olimpiai 
        ezüstéremnek. "Hajtós Bertalan számára a mai napig fájó emlék az elvesztett 
        olimpiai döntő, még most is könnyes szemmel mesél róla. Nekem is az egész 
        életemre bennem lesz, hogy nem tudtam nyerni, pedig itt voltam a siker 
        kapujában, de nem tudtam belépni Kovács Antal mellé."</p>
    <p>Bíró Tamás szerint Ungvári fantasztikusan dolgozott egész nap. "Neki 2008-ban 
        kellett volna olimpiát nyernie, akkor volt a topon. Már nem egy fiatal 
        versenyzőről van szó, sokat kell fogyasztania, s összeakadt egy fiatal 
        csikóval, aki nagyon jó napot fogott ki. Nem vagyok elégedetlen, de Miklós 
        igen. Az elmúlt két olimpián nem volt szerencséje, most igen, nagyon sok 
        nagyágyú elhullott menet közben. Az elmúlt egy évben olyan lelkiállapotban 
        volt a testvére és magánéleti okok miatt, hogy nagyon nehéz volt felrázni." 
        Ungvári Miklós testvérét, a szintén válogatott cselgáncsozó Attilát 
        doppingvétség miatt eltiltották tavaly, a nemzetközi Sportdöntőbíróság (CAS) 
        a héten részben tisztázta a vádak alól. Ungvári olimpiai ezüstérmével 
        megkoronázta pályafutását, és - a szintén dzsúdós Csernoviczki Éva szombati 
        bronza után - a magyar küldöttség második érmét szerezte a XXX. nyári játékokon. 
        London előtt legutóbb magyar dzsúdós 20 éve, az 1992-es barcelonai játékokon 
        állhatott dobogóra, akkor egy arany-, két ezüst- és egy bronzérem volt a mérleg.</p>
</article>